Porastom popularnosti [kriptovaluta][cc] koje generiraju ogromne količine kapitala raste i stopa kriminala. Većinom se time bave visokosofisticirani kriminalci koji svoje pljačke vrše hakiranjem tuđih računala i krađom osobnih podataka potrebnih za otuđivanje kriptovaluta žrtve. Zbog neopreznosti i neinformiranosti većine malih investitora oni lako postaju naivne žrtve hakera. Hakeri se najčešće služe [phishingom][phis] odnosno kreiranjem lažnih internet stranica na kojima Vam uplatom, primjerice ETH-a, obećavaju sudjelovanje u nekom [ICO-u][ico] ili pak zahtjevaju Vaš [private key][pk] i osobne podatke. Također, veliku štetu nanose i [ransomwirei][wanna] odnosno računalni crvi poput WannaCry-a, [WannaMine-a][wanna] i Coinhive-a koji zaključaju Vaše računalo ili ga potajno koriste za [rudarenje][mine] kriptovaluta sve dok ne platite određenu otkupninu u obliku [bitcoina][btc]. No, nisu svi kriminalci vješti hakeri pa u posljednje vrijeme svjedočimo stvarnim otmicama ljudi za koje se traži otkupnina u kriptovalutama ili ih se muči dok ne otkriju svoj private key odnosno prebace svoje kriptovalute na [novčanik][wallet] otmičara.

Tako smo prije par mjeseci mogli svjedočiti otmici vodećeg analitičara i [blockchain][bc] eksperta kripto mjenjačnice Exmo Finance bazirane u Ujedinjenom Kraljevstvu. Pavel Lerner otet je u krajem prosinca prošle godine u Kievu, kada su ga ukrajinski kriminalci presreli na cesti i ugurali u kombi. Pušten je neozlijeđen nakon što je, tri dana nakon otmice, na wallete šestero otmičara uplaćena otkupnina u bitcoinu vrijednom 1 milijun dolara. Nije poznato tko je uplatio milijun dolara vrijednosti bitcoina, no iz Exmo-a [kažu][exmo] kako Pavel nije imao pristup kriptovalutama korisnika ove mjenjačnice te kako njihova sigurnost nije ugrožena. Ipak sumnja se da je sama mjenjačnica platila otkupninu za svog zaposlenika.

Dvadesettrogodišnji [meksički Youtuber][mexico], German Loera, nedavno je uhićen zbog sumnje da je vodio skupinu kriminalaca koji su pak oteli odvjetnicu Thaniu Denisse za koju su također tražili otkupninu u obliku bitcoina. Ironično, Loera je inače bio motivacijski govornik koji je objavljivao videa za samopomoć. Iako mu je prošle godine ubijen otac i dalje nema nikakve poveznice tog ubojstva s otetom odvjetnicom kao ni nikakve prošle povezanosti Loera sa bitcoinom i kriptovalutama. Zahtjevanje otkupnine u Bitcoinu bilo je vjerojatno zbog pseudonimnosti i [česte zablude][anon] da se transakcijama bitcoina ne može ući u trag.

Prvi slučaj pljačke kriptovaluta u [Ujedinjenom Kraljevstvu][uk] zabilježen je sredinom prošle godine kada su četiri maskirana provalnika upala u kuću trgovca kriptovalutama te ga pod prijetnjom pištolja prisilili da im prebaci sve svoje bitcoine.

Jedan je hvalisavi [ruski investitor][russia] početkom prošle godine također postao metom pljačkaša koji su mu provalili u kuću i ukrali sef u kojem se nalazio novac i važni dokumenti ukupne vrijednosti gotovo pola milijuna dolara. Osim njega, jedan je ruski par također postao žrtvom pljačke zasjedi na Phuketu u [Tajlandu][thai]. Ukradena su im tri prijenosna računala, iPhone X te 100 tisuća dolara vrijedne kriptovalute, a zbog prijetnji smrću ovaj slučaj je prijavljen policiji tek nekoliko dana nakon incidenta.

Mjesec dana prije toga, u Istambulu je naoružana banda presrela automobil [turskog biznismena][turska] koji se na društvenim mrežama hvalio svojim bitcoin bogatstvom te ga natjerala da preda private key-eve svojih walleta na kojima se nalazio 450 bitcoina vrijednih 3 milijuna dolara.

Indijskog trgovaca kriptovalutama [Ashu Jaina][india] otela je banda šestero ljudi sredinom prošle godine. Otmičari su njegovu obitelj tražili otkupninu u iznosu 20 bitcoina. Nije poznato je li obitelj platila otkupninu, no Jain je pušten na slobodu, a šestero otmičara je uhićeno na čelu s Deepakom koji je nekoliko mjeseci prije organizacije ove otmice izgubio gotovo sve bitcoine investiravši ih u neku kompaniju koja ga je naknadno dobro nasamarila. Čini se kako je na ovaj način Deepak želio nadoknaditi svoje gubitke nakon što mu je policija rekla kako je bitcoin nemoguće pratiti.

U [Brazilu][brazil] je žena brazilskog bitcoin biznismena oteta 50 metara od svoje kuće. Otmičari su videozapis otete žene, u kojem zahtijevaju otkupninu u bitcoinu, poslali njenom mužu koji je odgovorio kako je volumen trgovanja bitcoinom u Brazilu premali te da zbog toga trenutno ne može doći do tolike količine bitcoina. Za vrijeme tog pregovaranja policija je uspjela locirati otetu ženu, spasiti je i uhititi šestero ljudi koji su sudjelovali u ovoj otmici.

[Dean Katz][nyc] je New Yorški trgovac kriptovalutama u kojeg je za vrijeme jedne kupoprodaje kriptovaluta u Queensu uperen pištolj iza kojeg je razbojnik tražio 8,500 dolara u kriptovalutama kako bi se mogao kladiti na Super Bowlu.

Na [Tajvanu][taiwan] je skupina muškaraca uvjerila kripto biznismena Taia da od njega želi otkupiti 18 bitcoina i kako to moraju obaviti u četiri oka. Tai se na dogovorenom mjestu pojavio sa svojim prijateljem, a potom su ih tri razbojnika napala i natjerala Taia da im prebaci 18 bitcoina u vrijednosti 170 tisuća dolara. Potom su ih prisilili da popiju bocu alkoholnog pića kako bi sve izgledalo kao pijana svađa. To je prvi slučaj pljačke kriptovaluta zabilježen u Taiwanu čije je počinitelje policija ubrzo uhitila.
Još jedan značajan slučaj tajvanskih otmičara bila je otmica Wong Yuk-Kwana, predsjednika Peral Oriental Oil-a, koji je platio nevjerojatnih 1.68 milijuna dolara otkupnine kako mu otmičari ne bi iskopali oči i odrezali noge. Prije puštanja na slobodu Wong je gotovo 40 dana bio vezan za krevet u napuštenoj kući piše [Cointelegraph][ct].

Slična se situacija odigrala i u [Hong Kongu][hong], kada je biznismen Lee sa razbojnicima dogovorio kako će od njih otkupiti 5 bitcoina uz 5% popusta na plaćanje u gotovini. Prvi sastanak bio je u lokalnom Starbucksu u koji je Lee donio 57 tisuća dolara u gotovini, no dva razbojnika su tad predložila da ipak žele prodati više bitcoina i da je to moguće obaviti kasnije tu večer na sastanku u McDonald'su. Lee je u dogovoreno vrijeme sa 180 tisuća dolara u gotovini došao u McDonald's no prodavatelji bitcoina nisu se pojavili već su ga nazvali uz ispriku kako su se izgubili i zamolili ga da dođe ispred kazališta 100 metara udaljenog od spornog McDonald'sa. Na putu do kazališta Leeja su s leđa napala trojica muškaraca te mu iz ruke otela torbu sa 180 tisuća dolara gotovine kao i mobitel. 
Ako već kupujete ili prodajete kriptovalute na ovaj način bilo bi poželjno da na sastanak povedete malo jačeg prijatelja ili čak više njih te da prvo odradite neku manju transakciju pa ako sve prođe u redu, dogovorite veće transakcije.

Nešto prije otmice Pavela Lernera, ne tako pametni kriminalac, Louis Meza, odlučio je opljačkati svog poslovnog partnera koji se pohvalio kako je on jedan od ranih investitora u [Ethereum][eth]. Nakon što su se sastali u jednom njujorškom restoranu, Meza je svojoj žrtvi rekao kako mu je naručio Uber koji ga čeka vani. Žrtva je sjela u Uber u kojem ga je dočekao čovjek s pištoljem tražeći od njega da mu preda svoj mobitel, novčanik i ključeve od stane te da mu kaže 24 riječi koje otključavaju njegov [Ledger][ledger]. Nakon što mu je žrtva dala tražene stvari i informacije, uspjela je pobjeći iz auta, a Louis Meza se potom uputio u žrtvin stan u kojem su ga nadzorne kamere snimile kako odnosi kutiju u kojoj se nalazi dotični [hardware wallet][hard]. Osim ove kobne pogreške, Louis Meza je odmah sa žrtvinog Ledgera prebacio 1,8 milijuna dolara vrijedan ether, ni više ni manje nego na poznatu američku kripto mjenjačnicu kako bi ga tamo konvertirao u Bitcoin. Naravno, za registraciju na mjenjačnici je potrebna verifikacija Vašeg imena i prezimena tako da je nedugo nakon toga Louis Meza uhićen i [osuđen][meza] za otmicu, pljačku, prijetnju pištoljem, provalu, i pokušaj prijevare. Možda bi mu bilo teže ući u trag da je Meza prebacio kriptovaute direktno na svoj wallet, ali srećom nije.

[Ledger][ledger] je inače osmišljen kao potpuna zaštita Vaših kriptovaluta od hakerskih napada, no definitivno nije otporan na otmicu vlasnika. Kako bi spriječili neke cyber i phishing napade, ne otvarajte linkove u spam mailovima, na nasjedajte na objave na društvenim mrežama u kojima Vam obećavaju višestruke povrate ukoliko uplatite određenu svotu kriptovalute na njihov račun i uvijek trgujte kriptovalutama na provjerenim [mjenjačnicama][exc].

No, da bi izbjegli ovako rigorozne primjere iz prethodnog teksta u kojima u pitanje dolazi ljudski život preporučljivo je da nikome ne otkrivate koliko novca držite u kriptovalutama i obavezno koristite _Plausible Deniability mode_ na svome Ledgeru.  

Plausible Deniability mode predstavlja zaštitu kada Vas netko fizički prisili da mu kažete PIN Vašeg Ledger hardware walleta. Ta opcija pruža stvaranje dva PIN-a, jednog da bi pristupili svom računu s malim iznosima kriptovaluta koje koristite primjerice za [_day trading_][dt], dok s drugim PIN-om otključavate račun na kojem držite velike količine kriptovaluta koje [HODL-ate][hodl]. Nitko ne zna imate li dva PIN-a ili samo jedan. Čak ni ako Vas prisile da im kažete 24 riječi potrebne da povrate sve informacije na Vaš Ledger, povratit će jedino informacije i kriptovalute spremljena na računu koji je zaštičem onim prvim PIN-om dok će račun s drugim PIN-om i dalje ostati sakriven.

---

Ako vam je ovaj članak koristio, razmislite o tome da nas podržite u daljnjem radu [donacijom][donate].

[donate]: https://bitfalls.com/hr/donate
[cc]: https://bitfalls.com/hr/2017/08/20/cryptocurrency/
[exmo]: https://exmo.com/en/news_view?id=2031&year=2017&month=12 
[meza]: https://www.manhattanda.org/da-vance-man-indicted-stealing-18-million-cryptocurrency/
[bc]: https://bitfalls.com/hr/2017/08/20/blockchain-explained-blockchain-works/
[wallet]: https://bitfalls.com/hr/2017/08/31/what-cryptocurrency-wallet/
[btc]: https://bitfalls.com/hr/2017/09/01/send-receive-bitcoin/
[eth]: https://bitfalls.com/hr/2017/09/19/what-ethereum-compare-to-bitcoin/
[ledger]: https://bitfalls.com/hr/2017/09/08/hardware-wallets-like-ledger-nano-s-work/
[hard]: https://bitfalls.com/hr/2017/10/21/2-common-misconceptions-hardware-wallets/
[anon]: https://bitfalls.com/hr/2017/09/18/anonymous-cryptocurrencies-like-bitcoin/
[ico]: https://bitfalls.com/hr/2018/02/02/hackers-strike-beetokens-ico-1-million-usd-short-due-phishing-attack/
[wanna]: https://bitfalls.com/hr/2018/01/31/eternalblue-exploit-used-create-wannamine/
[phis]: https://bitfalls.com/hr/2018/01/23/hackers-stealing-millions-cryptocurrency-icos/7
[exc]: https://bitfalls.com/hr/glossary/#exchange
[pk]: https://bitfalls.com/hr/glossary/#private-key
[dt]: https://bitfalls.com/hr/glossary/#day-trading
[hodl]: https://bitfalls.com/hr/glossary/#hodl
[mine]: https://bitfalls.com/hr/glossary/#mining
[india]: http://indianexpress.com/article/cities/chandigarh/ransom-demand-made-in-bitcoins-six-in-police-net-4730305/
[brazil]: https://www.ccn.com/victim-of-brazilian-bitcoin-ransom-kidnapping-rescued/
[ct]: https://cointelegraph.com/news/taiwanese-kidnappers-receive-168m-bitcoin-ransom-from-billionaire-yuk-kwan
[nyc]: http://observer.com/2015/02/bitcoin-crime-wave-breaks-out-in-nyc/
[taiwan]: http://www.arabnews.com/node/1251816/world
[hong]: http://www.scmp.com/news/hong-kong/law-crime/article/2129665/hong-kong-bitcoin-trader-lured-bogus-meeting-and-robbed
[turska]: https://news.bitcoin.com/police-bust-turkish-gang-kidnapped-wealthy-bitcoin-holders/
[mexico]: https://www.newsbtc.com/2018/03/08/mexican-youtuber-arrested-over-bitcoin-ransom-kidnap/
[russia]: https://cointelegraph.com/news/russia-blogger-who-boasted-about-crypto-wealth-beaten-and-robbed-for-425k
[thai]: http://www.nationmultimedia.com/detail/breakingnews/30336546
[uk]: https://www.express.co.uk/finance/city/910958/Bitcoin-ripple-ethereum-UK-robbery-cryptocurrency-armed-thugs-oxfordshire-news-latest
