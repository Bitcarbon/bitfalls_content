Nakon mjeseci upozoravanja i ukazivanja na Ponzi sheme odnosno prevare poput OneCoina, Bitconnecta i sličnih, napokon je jednoj od njih došao kraj.

Na svom [blogu][link] pod nazivom "Promjene dolaze za Bitconnect sustav - zaustavljanje platforme za pozajmljivanje i razmjenu" - objavljene na službenoj internetskoj stranici dotične kompanije, tvrtka je rekla da gase Bitconnect platformu za kreditiranje i razmjenu. Nakon toga stranica se srušila.

U priopćenju navode kako će slavna Bitconnect stranica od danas služiti za usluge [novčanika][wallet], za novosti, te u obrazovne svrhe. U novčanicima će ljudi koji žele i dalje investirati u njih moći držati svoje BCC coinove koji će i dalje biti dostupni na svjetskim mjenjačnicama. Nakon ove objave ti ljudi gotovo da i ne postoje pa je posljedično tomu cijena BCC coina pala ispod 10$, što je pad od 95%+ vrijednosti od prošlotjedne cijene.

Gašenje kreditnih operacija uslijedilo je odmah nakon objave, uz podmirenje svih nepodmirenih zajmova dok je gašenje mjenjačnice zakazano za pet dana. Naime, Bitconnect kaže da će svojim investitorima isplatiti novac s njihovih računa za pozajmljivanje na njihov Bitconnect novčanik po cijeni od $363.32 koja predstavlja prosjek cijena zadnjih 15 dana na stranici CoinMarketCap. 

Bitconnect za propast prvenstveno optužuje medije i loše glasine koje su rezultirale sve većom sumnjom u njihovu platformu. Njihovo poslovanje je u velikom dijelu uključivalo program preporuke tzv. Refferal program što često upućuje na piramidu. Osim takvih glasina, Bitconnect za svoju sudbinu optužuje i pisma upozorenja regulatora iz Teksasa i Sjeverne Karoline, kao i nedavne DDoS napade na njihovu platformu koji su je učinili itekako nestabilnom izazvavši paniku među investitorima.

Kažu da ovo nije kraj zajednice, već samo gase neke od svojih trenutnih usluga, ali to ne znači da nam uskoro ne dolaze nove usluge koje će nam Bitconnect ponuditi. Osim svog BCC coina, uskoro slijedi i novi ICO. Nova platforma "revolucionarno" nazvana BitconnectX, u pripremi ima novi coin, pogađate, BCCX coin koji se, kako stvari stoje, od dosadašnjeg BCC coina razlikuje samo po boji.

Naravno, "dok je ovaca neće falit vune", ali svakako preporučamo da dobro proučite u što ulažete svoj novac. Istražujte, čitajte i pitajte. Iako ne dajemo investicijske savjete, rado ćemo vam obrazložiti što i zašto smatramo prevarom.

[link]: https://bitconnect.co/system-news/94/changes-coming-for-the-bitconnect-system-halt-of-lending-and-exchange-platform
[wallet]: https://bitfalls.com/hr/2017/08/31/what-cryptocurrency-wallet/
