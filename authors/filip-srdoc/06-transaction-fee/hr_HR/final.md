Godinu dana nakon testiranja tehnologije za koju se utvrdilo da donosi obećavajuće rezultate, 2015. godine procesor plaćanja Stripe uvodi mogućnost plaćanja [Bitcoinom][btc] za sve svoje trgovce. U više od 60 zemalja svijeta kupci su svim trgovcima na Stripeovoj mreži mogli plaćati Bitcoinom no čini se kako je tome došao kraj.

Naime, zbog predugih i sve skupljih transakcija, čini se kako sve manje kupaca koristi ovu opciju plaćanja pa ju je stoga Stripe odlučio ukinuti. 

Menadžer proizvodnje, Tom Karlo, na svom [blogu][blog] navodi kako će se do 23.4.2018. Stripe potpuno odmaknuti od najveće svjetske [kriptovalute][cc]. Kažu kako ostaju vrlo pozitivni po pitanju kriptovaluta pa postoji mogućnost da u budućnosti implementiraju neke nove coinove kao sredstvo plaćanja. 

No, čini se kako Stripe nije jedini kojem [transakcijski troškovi][fee] stvaraju probleme. Naime, servis za video igre Steam također se odlučio na ovaj potez. Početkom prosinca prošle godine Steam je objavio kako je opcija plaćanja u Bitcoinu postala neodrživa zbog velike volatilnosti Bitcoina i još većih transakcijskih troškova. 

Ovu opciju plaćanja uveli su kao rješenje za korisnike kojima kreditne kartice nisu tako dostupne kao što je to slučaj u zemljama u razvoju. S obzirom da se radi o kupnji video igara, one praktički postaju još skuplje kad cijena Bitcoina padne, a trošak transakcije ostane na ovako visokoj razini. Steamu je inače plaćanje bitcoinom  procesuirala poznata kompanija BitPay.

Međutim, kada je prošlotjedna bitcoin konferencije pod nazivom "The North American Bitcoin Conference" izjavila kako iz istih razloga više ne prihvaća plaćanje ulaznica u bitcoinu, BitPay je odlućio promjeniti neke stvari. Organizator konferencije i europski direktor za razvoj poslovanja BitPaya, Moe Levin kazao je kako kompanija pokušava svim silama implementirati plaćanje Bitcoin Cashom u sustav prodaje ulaznica.

Nakon što je počeo velikom brzinom gubiti klijente poput Steama, Microsofta, bitcoin konferencije i sličnih, BitPay je danas (24.01.2018.) izbacio podršku za Bitcoin Cash. Bitcoin Cash je [fork][fork] bitcoina koji posjeduje veće blokove (8 MB u odnosu na blokove Bitcoina od 1 MB) i ima puno niže transakcijske troškove. BitPay se nije odrekao Bitcoina, nego je samo dodao podršku za Bitcoin Cash.

I dok se kompanije za procesuiranje plaćanja bitcoinom svim silama trude zadržati klijente uvodeći nova rješenja i podrške za ostale kriptovaluta, realistična rješenja za ubrzavanje transakcija i smanjivanje transakcijskih troškova bitcoina još nisu na vidiku.

[btc]: https://bitfalls.com/hr/2017/09/01/send-receive-bitcoin/
[fee]: https://bitfalls.com/hr/glossary/#transaction-fee
[fork]: https://bitfalls.com/hr/2017/11/07/segwit2x-fork-can-expect-whos-behind/
[cc]: https://bitfalls.com/hr/2017/08/20/cryptocurrency/
[blog]: https://stripe.com/blog/ending-bitcoin-support
