Samo nekoliko tjedana nakon što je pružatelj digitalnog [novčanika][wallet] za Stellar Lumens hakiran, još jedan [altcoin][alt] našao se na udaru hakera. Ovaj puta su hakeri korisnicima IOTA-e ispraznili novčanike koristeći zlonamjerne online generatore _seed_-a (jedinstvene kombinacije brojki i slova za generiranje [privatnog ključa][privkey]). Procjenjuje se da je u ovoj digitalnoj pljački ukradeno IOTA-e u vrijednosti od 4 milijuna dolara.

Prema [IB Timesu](http://www.ibtimes.co.uk/iota-cryptocurrency-heist-hackers-steal-4m-accounts-using-phishing-scam-1656189), napadači su koristili lažne web stranice kako bi generirali detalje lozinke za ovu mrežu. Hakeri su također koristili DDoS napade tijekom upada na ugroženu stranicu i uspjeli preseliti IOTA tokene korisnika na svoje novčanike putem _seedova_ koje su dobili od kompromitirane web stranice.

## Ukradeni _seed_ 

Generiranje _seed_-a je proces kojim se kreira lozinka koja sadrži 81 znak za otvaranje ili zaštitu IOTA novčanika. To je ekvivalent korisničkog imena i lozinke odnosno digitalnog ključa. Web stranice koje generiraju online seed mogu obaviti ovaj kompleksan zadatak, a također se sve može izvesti i offline, no to zahtijeva neku tehničku sposobnost.

Iskorištena web stranica bila je iotaseed.io, koja je generirala niz znakova kako su korisnici pomicali miš na zaslonu. Web stranica je od tada offline, a ostala je samo poruka "Skinuto. Isprike." Bio je to prvi rezultat za "online generatora seeda" u tražilicama - moguće da je oglas za ovu _phishing_ (hakiranje oponašanjem) stranicu bio plaćen Googleu da zauzme prvo mjesto na tražilici.

## IOTA je sigurna

IOTA-in distribuirani [blockchain][bc] ostao je siguran i samo su novčanici kojima se pristupilo s ugroženim seedom pretrpjeli gubitke. Član IOTA Evangelist Networka, Ralf Rottmann, na Mediumu je objasnio situaciju.

> "Iz onoga što sam čuo, mnogi korisnici koji su izgubili svoja sredstva stvorili su svoj seed na iotaseed.io. Postoji mogućnost da su ljudi iza ovog kao i nekih potencijalnih drugih generatora seedova cijelo vrijeme mirno sjedili i sakupljali gomile podataka, iako mi stvarni broj pogođenih korisnika nije poznat.
Činjenica da je iotaseed.io još uvijek online u vrijeme pisanja ovog teksta mogla bi upućivati na to da je web stranica bila zaista kompromitirana te da njeni autori nisu bili isti oni koji su vodili napad."

Rottmann je nastavio:

> "Žrtve su doslovno dijelile ključeve svojih novčanika s napadačima koristeći web stranicu napadača. U biti, iz čisto tehničke i sigurnosne perspektive, svi transferi koji su se dogodili u ovom napadu su legitimne transakcije. Napadači su znali seed. Pozvali ste ih u svoj novčanik dajući im ključeve na pladnju. Napadači nisu iskoristili ništa specifično za IOTA-u! To je jako važno."

Neki promatrači su komentirali kako je situacija mogla biti izbjegnuta da IOTA pokreće i održava vlastiti generator seeda. Međutim, suosnivač IOTA-e, David Sønstebø, nije imao suosjećanja i rekao je da bi korisnici trebali biti odgovorni za vlastitu sigurnost, dodavši: 

> "Neki neiskusni korisnici otišli su na web stranicu koja je bila navedena u Google oglasima kako bi generirali lozinku, tj. na phishing website. Kao posljedica toga, oni su dali svoju lozinku ovom napadaču. IOTA kao tehnologija nije bila pogođena ni na koji način."

Napad se pojavio samo tjedan dana nakon što je 450,000 dolara XLM-a ukradeno iz kompromitirane treće strane Stellar Lumens digitalnog novčanika.

[link]: https://www.investopedia.com/terms/f/fintech.asp
[wallet]: https://bitfalls.com/hr/2017/08/31/what-cryptocurrency-wallet/
[alt]: https://bitfalls.com/hr/glossary/#alt-coins
[bc]: https://bitfalls.com/hr/2017/08/20/blockchain-explained-blockchain-works/
[privkey]: https://bitfalls.com/hr/glossary/#private-key






