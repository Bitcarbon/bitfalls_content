_Martin Štokić - naš autor koji je duboko usred kriptosfere na kineskom tlu - u ovoj kolumni iznosi svoje mišljenje o novim kineskim [zabranama i regulacijama][china] na području kriptovaluta, nešto što smo kratko spomenuli u [ovom članku][fud]._

---

## Zašto se sve ovo odigralo?

Odgovor na ovo pitanje je obično dio gdje je potrebna malo šira perspektiva, ali vjerojatno nije mnogo kompliciranije od ***Kina treba zadržati novac u zemlji***.

Što se tiče Bitcoina i kriptovaluta - omča kojom pokušavaju izkontrolirati tržište može se u ovom slučaju usporediti sa brnjicom, dok se _kriptocucak_ pokušava izvući iz iste. S obzirom na relativnu ludost na tržištu, čini se da tom cucku ipak treba ta brnjica, ali ne samo iz površnih razloga koje se da pročitati po forumima.

Na prvi pogled, komunističko-kapitalistički plod ljubavi odlično funkcionira u Kini, ali problem nastaje kada se kinesko bogatstvo izvozi u dosta teško mjerljivim količinama dolara. 

Kripto je kao vatra, što si bliže to više osjećaš toplinu i potencijal te tehnologije. Kina je mnogo godina bila kolijevka Nakamotovu djetetu, dok nije dovoljno poraslo i bilo prihvaćeno od ostalih - tako da je kao zemlja itekako svjesna potencijala koji leži u tome. S obzirom da će cijelo tržište kriptovalua prema nekim projekcijama porasti 10 puta u idućih 10 godina (trenutno 120 milijardi dolara), kontrola toka novca prije nego se to dogodi je potrebna kategorija.

Stoga, s obzirom na trenutni problem, mislim da je situacija sa usporavanjem trgovanja i željom za regulacijom trgovanja, a ne same valute, bila na tapeti regulatora već neko vrijeme. Isto tako vjerujem da **Kina nema ništa osobno protiv Bitcoina i kriptovaluta** jer se Kina i [blockchain][bc] javno vole već neko vrijeme, a i sami su uključili tu tehnologiju u svoj [petogodišnji](https://www.cryptocoinsnews.com/china-support-blockchain-development-new-five-year-plan) [plan](https://www.coindesk.com/chinas-central-bank-vows-push-blockchain-five-year-plan/).  

## Koja je poanta ove "komunjarske" zavjere?

Kako možemo vidjeti iz gore priloženih primjera, Kina ima dublji interes za kripto tehnologiju od mnogih drugih zemalja, ali izgledno je da postoji mogućnost za [FUD][fud] unutar Partije gledajući kako odljev novca utječe na tržište nekretnina, obrazovanje, domaću ekonomiju, i mogućnost zaposlenja.

### Tržište nekretnina

Kina radi na rješavanju ovog problema već neko vrijeme. Ovo je jedan od [primjera](https://www.nytimes.com/2016/11/29/business/economy/china-tightens-controls-on-overseas-use-of-its-currency.html?mcubz=1) prije nego je kripto naletio pod čekić. Kontrola nad vlastitom nacionalnom valutom uzima prioritet, kao i regulacija plasmana iste na svjetska tržišta kapitala. Ovo naravno remeti kineski plan da se ¥ takmiči sa $ i € za financijsku krunu. Unatoč regulativama plan je da se 2020. potpuno oslobodi restrikcija.

Ako govorimo samo o [nekretninama](https://www.bloomberg.com/news/features/2015-11-02/china-s-money-exodus) Kinezi su iskeširali preko 500 milijardi dolara samo ove godine. 

### Obrazovanje

Samo ove godine [300.000 Kineskih brucoša](http://time.com/4569564/international-us-students/) napušta majku domovinu, iako je taj trend već neko vrijeme [postojan](http://graphics.wsj.com/international-students/). Dodatno o ovome možete pročitati u još jednom članku o [Kineskom obrazovnom sustavu](http://wenr.wes.org/2016/03/education-in-china-2).

Samo kroz ovo možemo vidjeti da jedan dio novca za nekretnine zapravo ide i na ovu investiciju u klince i njihovo obrazovanje. Kineski obrazovni sustav je na dobrom [glasu](https://www.internations.org/china-expats/guide/17854-family-children-education/the-chinese-education-system-17856), ali je nemilosrdan i izrazito kompetitivan. Njihov obrazovni sustav svake [godine](https://en.wikipedia.org/wiki/Sixth_National_Population_Census_of_the_People%27s_Republic_of_China#Educational_attainment) izbaci 7 miljuna visoko obrazovanih. Da, Kina godišnje izbaci duplo više pametnih ljudi nego ih Hrvatska ima ukupno.

U Kini je 2010 bilo 9% populacije sa VSS, 14% sa VŠS, 38% sa srednjom školom, 26% sa samo završenim osnovnoškolskim obrazovanjem, te 4% (cca 50 miljuna) nepismenih ljudi. Ali ipak je to [život mrava](https://blogs.wsj.com/chinarealtime/2009/11/05/chinas-graduates-an-ants-life/) za većinu ljudi, ne samo za visoko obrazovane. 

Problem sa ovim brojkama je da Kina u ovoj fazi razvoja trenutno ima više poslova za ljude koji su spremi nositi vodu tj. za radnu klasu, a manje za intelektualce. 

### Usporavanje nacionalne ekonomije

Vjerujem da je ovo jedan od najvećih problema sa kojima se današnja Kina nosi i mislim da svim silama želi zaštititi svoj nacionalni interes, kako vlada ne bi izgubila obraz pred vlastitim narodom. 

Ljudi su navikli na novu Kinu koja nezaustavljivo raste zadnjih [30 godina](http://www.investopedia.com/articles/investing/022415/worlds-top-10-economies.asp) od ruba gladi do druge po redu, najveće ekonomske sile današnjice. Neke projekcije pokazuju da će Kineski rast usporiti na 5.7% YoY (godinu za godinu) sa visokih 10% koji su bili dio svakodnevnice pred ne toliko dugo vremena.

Ako ni zbog čega drugog, Kina mora uzdržati samu veličinu populacije, a to bi mogla biti jedna od ključnih briga. Samo onih 4% nepismenih je red veličine blizak brojci 50 miljuna, koji se vrlo vjerojatno oslanjaju na velikog brata da se pobrine za njih.
 
Činjenica je također da su više od polovine Kineza ljudi sa sela - u ovoj ili prošloj generaciji. Vrijeme mora proći dok se mentaliteti ne poslože, jer smo i sami prošli fazu gdje je bilo jasno kako možeš izbaciti seljaka sa sela ali ne možeš selo iz seljaka. I to je vidljivo na mnogim mjestima.

Mislim da pokušavaju naći načine da re-fokusiraju ljude na to da novac troše lokalno i upogone daljnji razvoj industrije, sela, pokrpaju izrazito loš odnos spram okoliša, te da daju dodatnu mogućnost zaposlenja svojim visoko obrazovanim ljudima. 

## Što je sljedeće i ima li uopće sljedeće? 

Razumijem i podržavam slobodnu ekonomiju, ali isto tako vjerujem da bi bez trenutnih kontrola Kina imala velik problem zbog svoje vlastite veličine ukoliko se ne pobrine uspješno o različitim utjecajima na svoju ekonomiju.

Ukoliko sam barem djelomično u pravu - Konferencija Komunističke Partije u listopadu neće biti laka. Vjerujem da će biti mnogo različitih prijetnji i problema sa kojima će se Kina morati nositi, a sam kripto u svemu tome nosi samo manji udio. Ipak se treba pobrinuti oko toga kako osigurati da zemlja nastavi ići u pozitivnom smjeru.

Mislim da ova situacija nema većeg i dugotrajnijeg negativnog utjecaja na sam BTC i tržište kripto valuta. Mislim da je to idući veliki boom. Kripto je postao jedan veliki organizam kojeg nose svi njegovi proponenti i koji ima možda više skrivenih prijetnji [iznutra](https://cointelegraph.com/news/opinion-collapse-of-bitcoins-new-york-agreement-would-have-long-term-consequences) nego izvana. Iako je ovo samo jedan scenarij, bilo je dovoljno internih napetosti do sada. Samo tržište je izrazito mobilno samom svojom decentraliziranom naravi - ako ne može funkcionirati u Kini, preseliti će se u [Japan](https://cointelegraph.com/news/japan-becomes-largest-bitcoin-market-as-traders-leave-china).

Naravno da Kina ima mnoge probleme - utjecaj na okoliš pod broj jedan - ali s obzirom na veličinu i na brzinu razvoja nije nerazumljivo. Mnoge od današnjih razvijenih zemalja su prošle kroz sličan "prljav" period u svom ekonomskom razvoju. Ruku na srce, i svi mi imamo mali utjecaj na njihovu okolinu.

Uvijek postoji sljedeće. Drugačiji koncept je neodrživ. Jednostavno mora biti sutra i mora biti sljedeće. Trgovanje sa nastavlja, samo je preselilo sa WeChata i mjenjačnica na Telegram, Discord, brokere, i OTC (over the counter) prodaju. Svi mi znamo kako ide sa ljudima **kada im se kaže da baš to ne mogu imati**. Naravno da to hoćemo i više nego prije. Iako postoji i plan da se blokira pristup internacionalnim mjenjačnicama, uvijek postoje VPN i TOR da omoguće prolaz kroz [Zlatni Štit](https://en.wikipedia.org/wiki/Golden_Shield_Project) barem do [veljače](https://www.theguardian.com/world/2017/jul/11/china-moves-to-block-internet-vpns-from-2018) iduće godine. Vidjet ćemo što će biti dalje, no jedno je sigurno - kriptovalute [nije lako][unstoppable] zaustaviti.

Ali tko zna, možda kripto i jest [bubble][fud] za nas koji smo u njemu i nas kojima je ponekad teško vidjeti izvan njega. Živio naš Truman Show!

_Iz Kine s ljubavlju, Martin S._

[china]: https://cointelegraph.com/news/china-will-heavily-crack-down-on-all-bitcoin-trades
[fud]: https://bitfalls.com/hr/2017/09/06/bitcoin-bubble/
[bc]: https://bitfalls.com/hr/2017/08/20/blockchain-explained-blockchain-works/
[unstoppable]: https://bitfalls.com/hr/2017/08/21/is-bitcoin-unstoppable/