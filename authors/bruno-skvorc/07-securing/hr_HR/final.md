Nakon što ste kreirali svoj [kripto novčanik][wallet], bitno ga je osigurati. Koraci koji slijede možda graniče s paranojom, no kad se radi o ne-trivijalnim iznosima, bolje je biti paranoičan nego opljačkan.

_Napomena: imajte na umu da se, kad pričamo o čuvanju kriptovaluta, uvijek misli na čuvanje privatnog ključa koji omogućuje trošenje tih valuta. Valute su uvijek **samo** na [blockchainu][bc] - ono što se razlikuje u donjim metodama je kamo i kako spremamo privatni ključ._

## Ledger Nano S i slično

[Kriptovalute][cc] je najsigurnije čuvati pomoću hardverskih novčanika poput [Ledger Nano S][ledger]. Same valute se nikad ne čuvaju na novčaniku, već su uvijek na [blockchainu][bc] - ono što hardverski novčanik čuva je vaš privatni ključ bez kojega ne možete vršiti transakcije.

[![Ledger Nano S - Bitfalls Verzija](https://bitfalls.com/wp-content/uploads/2017/09/01.jpg)][ledger]

Osim Ledgera, tu su i Trezor, Keepkey, i ostali slični uređaji, no Ledger je trenutno objektivno najjeftiniji i najpraktičniji.

Ako vam se takav pristup čini preskup ili prekompliciran (iskreno predlažemo da uzmete 5 minuta da pročitate članak na koji smo stavili poveznicu gore), postoje sljedeće alternative.

## Čuvanje ključa

Kada se netko dočepa tuđeg privatnog ključa neke adrese, on efektivno postaje vlasnik iste i s njom može sve što može i originalni vlasnik. U tom momentu radi se o utrci - hoće li originalni vlasnik na vrijeme shvatiti da mu je privatni ključ provaljen i maknuti sredstva prije lopova, ili će ostati bez svega. Kad se radi o netrivijalnim iznosima, bitno je uzeti u obzir svaku moguću preventivnu mjeru - samo 100 BTCa ukradeno 2011 na vrijednosti od $31 po BTC bi sada vrijedilo preko pola miljuna dolara.

### Papirnati novčanik

Prepišite ključ na papir i spremite papir na sigurno mjesto. Držite papir dalje od web kamera i nadzornih sustava - oboje je relativno lako provaljivo, i samo jedan pogled bačen na vaš ključ dovoljan je da napadač preuzme vašu adresu. Na drugu stranu papira napišite adresu, i imate tzv. _paper wallet_ - efektivno novčanicu. Ili, da budete sigurni i od prirodnih katastrofa (npr. požar), ugravirajte ključ na metalnu pločicu.

Jednostavnosti radi, ključ možete i isprintati na papir. Ista upozorenja kao gore važe za ovu metodu, uz još jedno: ako se radi o iznosima koji nisu zanemarivi, tvornički resetirajte printer nakon printanja ako je povezan na mrežu s internetom, ili ako postoji šansa da će ga još netko koristiti. Printeri imaju tzv. _cache_ - u memoriji spreme sve što su printali - do određene granice. Ako ćete češće izrađivati ovakve papirnate novčarke za vaše kriptovalute, najbolje je nabaviti jeftini stariji printer (bez memorije, WiFi i drugih mogućnosti) kojem je to jedina svrha, i koji zbog svoje jednostavnosti bude otporan na hakiranje. Nipošto ne printajte u printarnicama i kopiraonama.

Još jedna alternativa je da isprintate QR kod. Isto kao gore samo još lakše za koristiti (i time lakše za ukrasti ako vaš papir ikada završi pred nekom neprimjećenom kamerom). Da pretvorite neki tekst u QR kod, možete koristiti ovaj servis: [QR Code Generator](https://www.the-qrcode-generator.com/), koji radi i bez povezanosti na internet (Bitno! Nikako ne želite da se vaš privatni ključ šalje na neki server da bi bio pretvoren u QR kod jer ga server može sačuvati bez vašeg znanja!). Predlažemo da QR generator otvarate **samo** u čistom pregledniku (bez ekstenzija) koji obično ne koristite, poput Firefoxa. Predlažemo i da nakon što se stranica učita ugasite Wifi ili na neki drugi način otpojite računalo s interneta. Rizik krađe privatnog ključa je jednostavno prevelik.

![QR papirnati novčanik za Bitcoin](https://bitfalls.com/wp-content/uploads/2017/09/02-2.png)

### USB / DVD

Kopirajte privatni ključ i adresu u tekstualnu datoteku, i spremite isto na neki USB stick ili optički medij ako još posjedujete način čitanja istih. Pospremite medij na sigurno i pazite da ga učitavate **isključivo** u vlastito računalo. Ne želite da vam virus s tuđeg računala uništi imovinu! Po mogućnosti dodatno osigurajte datoteku tako da je "zapakirate" šifrom - program poput [7zip](http://www.7-zip.org/download.html) vam pri tome može pomoći.

Imajte na umu da i USB stickovi i optički mediji traju cca 10 godina prije nego im kvaliteta padne. Preporučljivo je napraviti više kopija, te papirnati novčanik, pogotovo ako imate namjeru dugotrajno čuvati svoje kriptovalute, a ne trošiti ih.

### Dodatne napomene:

- **nikad** ne spremajte svoj privatni ključ na računalu koje je povezano na internet, niti na cloud servisima poput Apple Cloud, Google Drive, Onecloud, i slično. Nikad ne znate tko će provaliti u vaš cloud servis.

- **nikad** ne šaljite svoj ključ emailom ili bilo kakvim servisima za slanje poruka poput Whatsapp, Viber, i slično.

- **nikad** ne upisujte svoj privatni ključ u bilo kakvo polje bilo kakve stranice iz bilo kojeg razloga, osim ako se radi o slanju sredstava. Ako ste sumnjičavi, [pitajte nas je li sigurno](mailto:contact@bitfalls.com) prije nego išta učinite s svojim privatnim ključem - i nikad nam ga nemojte davati. **Mi nikada nećemo tražiti vaš privatni ključ iz bilo kojeg razloga.**

- **nikako** ne padajte na fore koje obećaju spremanje podataka na satelitima u orbiti, poput [ove](http://connectx.com/).

## Zaključak

Novčanike za kriptovalute je trivijalno generirati, ali gotovo nemoguće u potpunosti osigurati. Budite pažljivi s načinom spremanja svojih privatnih ključeva - vaša ušteđevina i investicije ovise o vašoj pažljivosti.

Ako imate bilo kakvih dodatnih savjeta za osiguravanje privatnih ključeva, stavite ih u komentare ispod ovog članka!

[wallet]: https://bitfalls.com/hr/2017/08/31/what-cryptocurrency-wallet/
[cc]: https://bitfalls.com/hr/2017/08/20/cryptocurrency/
[ledger]: https://bitfalls.com/hr/2017/09/08/hardware-wallets-like-ledger-nano-s-work/
[bc]: https://bitfalls.com/hr/2017/08/20/blockchain-explained-blockchain-works/