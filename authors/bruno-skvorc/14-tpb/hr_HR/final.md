Prije nekoliko sati poznati direktorij torrent datoteka ThePirateBay dodao je rudarski softver za [kriptovalutu][cc] Monero - anonimnu alternativu Bitcoinu - na određene dijelove svoje stranice.

Ako ste primjetili da vam se prilikom pregledavanja te stranice računalo usporava ili pretjerano zagrijava, to je jer se u momentu kada posjetite poneke dijelove pali jednostavna skripta koju je napisao [Coin Hive][coinhive]. Radi se o _JavaScript mineru_, tj. rudarskom softveru napisanom u jeziku JavaScript, koji koristi prazne cikluse vašeg procesora. Ako vas zanima kako rudarenje funckionira općenito, pročitajte naš [uvod u blockchain][bc].

![Skripta koju je potrebno dodati na stranicu kako bi se rudarenje aktiviralo](https://bitfalls.com/wp-content/uploads/2017/09/01-2.png)

Rudarenje ovakve vrste nema nekog efekta na profitablinost kad se radi o malom broju posjetitelja, no kad se radi o miljunima dnevno - brojci na kojoj je ThePirateBay - tada stvar postaje ozbiljnija.

Dok ThePirateBay tvrdi da to rade kako bi mogli održati stranicu na životu bez reklama i da samo testiraju alat na prvih 24 sata bez ikakvih trajnih odluka, njihove tvrdnje treba uzeti s zrnom soli zbog upitnih dosadašnjih ponašanja od kojih su neka i danas aktivna. Kao primjer možemo navesti prozorčiće koje stranica izbacuje u pozadini, a koji vrte pornografske oglase ili oglase koji na vašem računalu ostavljaju kolačiće (_cookies_). Cookies vas tada prate na drugim stranicama i bilježe vaše navike surfanja u nadi da se vaše informacije kasnije daju iskoristiti protiv vas, ovisno o tome tko ih kupuje.

Pokušati financirati stranicu raznim metodama nije ništa loše, no potajno uzurpirati računalnu moć svojih posjetitelja je podlo, i mnogi korisnici su vidno uzrujani.

Ako želite spriječiti ovakve napade (i zaustaviti druge stranice kojima bi to moglo pasti na pamet), predlažemo da dodate [NoCoin ekstenziju za Chrome preglednik][nocoin] (radi i na Ghost, Vivaldi, i Opera preglednicima). Provjerili smo izvorni kod ove ekstenzije i garantiramo da je 100% sigurna za korištenje.

[cc]: https://bitfalls.com/hr/2017/08/20/cryptocurrency/
[coinhive]: https://coin-hive.com/
[nocoin]: https://chrome.google.com/webstore/detail/no-coin/gojamcfopckidlocpkbelmpjcgmbgjcl/related
[bc]: https://bitfalls.com/hr/2017/08/20/blockchain-explained-blockchain-works/